Shunahshepa story (from Peter Scharf)
हरिश्चन्द्रः ह वैधसः ऐक्ष्वाकः राजा अपुत्रः आस। तस्य ह शतम् जायाः बभूवुः। तासु पुत्रम् न लेभे। तस्य ह पर्वतनारदौ गृहे ऊषतुः। सः ह नारदम् पप्रच्छ।
यम् नु इमम् पुत्रम् इच्छन्ति ये विजानन्ति ये च न।
किम् स्वित् पुत्रेण विन्दते तत् मे आचक्ष्व नारद।१।
सः एकया पृष्टः दशभिः प्रत्युवाच।
ऋणम् अस्मिन् संनयति, अमृतत्वम् च गच्छति।
पिता पुत्रस्य जातस्य पश्येत् चेत् जीवतः मुखम्।१।
यावन्तः पृथिव्याम् भोगाः यावन्तः जातवेदसि।
यावन्तः अप्सु प्राणिनाम् भूयान् पुत्रे पितुः ततः।२।
शश्वत् पुत्रेण पितरः, अत्यायन् बहुलम् तमः।
आत्मा हि जज्ञे आत्मनः, [सः] इरावती अतितारिणी।३।
किम् नु मलम् किम् अजिनम् किम् उ श्मश्रूणि किम् तपः।
पुत्रम् ब्रह्माणः इच्छध्वम् सः वै लोकः अवदावदः।४।
अन्नम् ह प्राणः शरणम् ह वासः रूपम् हिरण्यम् पशवः विवाहाः।
सखा ह जाया कृपणम् ह दुहिता ज्योतिः ह पुत्रः परमे विओमन्।५।
पतिः जायाम् प्रविशति गर्भः भूत्वा सः मातरम्।
तस्याम् पुनर् नवः भूत्वा दशमे ंआसि जायते।६।
तत् जाया जाया भवति यत् अस्याम् जायते पुनर्।
आभूतिः एषा भूतिः भीजम् एतत् निधीयते।७।
देवाः च एताम् ऋषयः च तेजः समभरन् महत्।
देवाः मनुष्यान् अब्रुवन् एषा वः जननी पुनर्।८।
न अपुत्रस्य लोकः अस्ति इति तत् सर्वे पशवः विदुः।
तस्मात् पुत्रः मातरम् स्वसारम् च अधिरोहति।९।
एषः पन्थाः उरुगायः सुशेवः यम् पुत्रिणः आक्रमन्ते विशोकाः।
तम् पश्यन्ति पशवः वयांसि च तस्मात् ते मात्रा अपि मिथुनीभवन्ति।१०।
इति ह अस्मै आख्याय
॥ऐतरेयब्राह्मणे ७।१३॥
अथ एनम् उवाच वरुणम् राजानम् उपधाव पुत्रः मे जायताम् तेन त्वा यजै इति।
तथा इति सः वरुणम् राजानम् उपससार पुत्रः मे जायताम् तेन त्वा यजै इति।
तथा इति।
तस्य पुत्रः जज्ञे रोहितः नाम।
तम् ह उवाच अजनि वै ते पुत्रः। यजस्व मा अनेन इति।
सः ह उवाच यदा वै पशुः निर्दशः भवति अथ सः मेध्यः भवति। निर्दशः नु अस्तु। अथ त्वा यजै इति।
तथा इति।
सः ह निर्दशः आस।
तम् ह उवाच निर्दशः नु अभूत्। यजस्व मा अनेन इति।
सः ह उवाच यदा वै पशोः दन्ताः जायन्ते अथ सः मेध्यः भवति दन्ताः नु अस्य जायन्ताम् अथ त्वा यजै इति।
तथा इति।
तस्य ह दन्ताः जज्ञिरे।
तम् ह उवाच अज्ञत वै अस्य दन्ताः यजस्व मा अनेन इति।
सः ह उवाच यदा वै पशोः दन्ताः पद्यन्ते अथ सः मेध्यः भवति। दन्ताः नु अस्य पद्यन्ताम् अथ त्वा यजै इति।
तथा इति। तस्य ह दन्ताः पेदिरे।
तम् ह उवाच अपत्सत वै अस्य दन्ताः यजस्व मा अनेन इति।
सः ह उवाच यदा वै पशोः दन्ताः पुनर् जायन्ते अथ सः मेध्यः भवति। दन्ताः नु अस्य पुनर् जायन्ताम्। अथ त्वा यजै इति।
तथा इति।
तस्य ह दन्ताः पुनर् जज्ञिरे।
तम् ह उवाच अज्ञत वै अस्य पुनर् दन्ताः। यजस्व मा अनेन इति।
सः ह उवाच यदा वै क्षत्रियः सांनाहुकः भवति अथ सः मेध्यः भवति। संनाहम् नु प्राप्नोतु। अथ त्वा यजै इति।
तथा इति।
सः ह संनाहम् प्रापत्।
तम् ह उवाच संनाहम् नु प्राप्नोत्। यजस्व मा अनेन इति।
सः तथा इति उक्त्वा पुत्रम् आमन्त्रयाम् आस। तत अयम् वै मह्यम् त्वाम् अददात्। हन्त त्वया अहम् इमम् यजै इति।
सः ह न इति उक्त्वा धनुः आदाय अरण्यम् उपातस्थौ। सः संवत्सरम् अरण्ये चचार॥७।१४॥
अथ ह ऐक्ष्वाकम् वरुणः जग्राह। तस्य ह उदरम् जज्ञे। तत् उ ह रोहितः शुश्राव। सः अरण्यात् ग्रामम् एयाय। तम् इन्द्रः पुरुषरूपेण पर्येत्य उवाच
न अनाश्रान्ताय श्रीः अस्ति इति रोहित शुश्रुम।
पापः नृषत् वरः जनः इन्द्रः इत् चरतः सखा॥
चर एव इति।
चर एव इति वै मा ब्राह्मणः अवोचत् इति ह द्वितीयम् संवत्सरम् अरण्ये चचार। सः अरण्यात् ग्रामम् एयाय। तम् इन्द्रः पुरुषरूपेण पर्येत्य उवाच
पुष्पिण्यौ चरतः जङ्घे भूष्णुः आत्मा फलग्रहिः।
शेरे अस्य सर्वे पाप्मानः श्रमेण प्रपथे हताः॥
चर एव इति।
चर एव इति वै मा ब्राह्मणः अवोचत् इति ह तृतीयम् संवत्सरम् अरण्ये चचार। सः अरण्यात् ग्रामम् एयाय। तम् इन्द्रः पुरुषरूपेण पर्येत्य उवाच
आस्ते भगः आसीनस्य ऊर्ध्वः तिष्ठति तिष्ठतः।
शेते निपद्यमानस्य चराति चरतः भगः॥
चर एव इति।
चर एव इति वै मा ब्राह्मणः अवोचत् इति ह चतुर्थम् संवत्सरम् अरण्ये चचार। सः अरण्यात् ग्रामम् एयाय। तम् इन्द्रः पुरुषरूपेण पर्येत्य उवाच
कलिः शयानः भवति संजिहानस् तु द्वापरः।
उत्तिष्ठन् त्रेता भवति कृतम् संपद्यते चरन्॥
चर एव इति।
चर एव इति वै मा ब्राह्मणः अवोचत् इति ह पञ्चमम् संवत्सरम् अरण्ये चचार। सः अरण्यात् ग्रामम् एयाय। तम् इन्द्रः पुरुषरूपेण पर्येत्य उवाच
चरन् वै मधु विन्दति चरन् स्वादुम् उदुम्बरम्।
सूर्यस्य पश्य श्रेमाणम् यः न तन्द्रयते चरन्॥
चर एव इति।
चर एव इति वै मा ब्राह्मणः अवोचत् इति ह षष्ठम् संवत्सरम् अरण्ये चचार। सः अजीगर्तम् सौयवसिम् ऋषिम् अशनया परीतम् अरण्ये उपेयाय।
तस्य ह त्रयः पुत्राः आसुः शुनः पुच्छः शुनःशेपः शुनोलाङ्गूलः इति।
तम् ह उवाच ऋषे अहम् ते शतम् ददामि। अहम् एषाम् एकेन आत्मानम् निष्क्रीणै इति।
सः ज्येष्ठम् पुत्रम् निगृह्णानः उवाच न नु इमम् इति।
न उ एव इमम् इति कनिष्ठम् माता।
तौ ह मध्यमे संपादयाम् चक्रतुः शुनःशेपे।
तस्य ह शतम् दत्त्वा सः तम् आदाय सः अरण्यात् ग्रामम् एयाय।
सः पितरम् एत्य उवाच तत हन्त अहम् अनेन आत्मानम् निष्क्रीणै इति।
सः वरुणम् राजानम् उपससार। अनेन त्वा यजै इति।
तथा इति। भूयान् वै ब्राह्मणः क्षत्रियात् इति वरुणः उवाच।
तस्मै एतम् राजसूयम् यज्ञक्रतुम् प्रोवाच। तम् एतम् अभिषेचनीये पुरुषम् पशुम् आलेभे॥७।१५॥
तस्य ह विश्वामित्रः होता आसीत् जमदग्निः अध्वरुः वसिष्ठः ब्रह्मा अयास्यः उद्गाता। तस्मै उपाकृताय नियोक्तारम् न विविदुः।
सः ह उवाच अजीगर्तः सौयवसिः मह्यम् अपरम् शतम् दत्त अहम् एनम् नियोक्ष्यामि इति।
तस्मै अपरम् शतम् ददुः तम् सः निनियोज।
तस्मै उपाकृताय नियुक्ताय आप्रीताय पर्यग्निकृताय विशसितारम् न विविदुः।
सः ह उवाच अजीगर्तः सौयवसिः मह्यम् अपरम् शतम् दत्त अहम् एनम् विशसिष्यामि इति।
तस्मै अपरम् शतम् ददुः। सः असिम् निशानः ऐयाय।
अथ ह शुनःशेपः ईक्षाम् चक्रे अमानुषम् इव वै मा विशसिष्यन्ति हन्त अहम् देवताः उपधावामि इति। सः प्रजपतिम् एव प्रथमम् देवतानाम् उपससार
कस्य नूनम् कतमस्य अमृतानाम् ॥ऋग्वेदे १।२४।१॥
इति एतया ऋचा।
तम् प्रजापतिः उवाच अग्निः वै देवनाम् नेदिष्ठः तम् एव उपधाव इति। सः अग्निम् उपससार
अग्नेः वयम् प्रथमस्य अमृतानाम् ॥ऋग्वेदे १।२४।२॥
इति एतया ऋचा।
तम् अग्निः उवाच सविता वै प्रसवानाम् ईशे तम् एव उपधाव इति। सः सवितारम् उपससार
अभि त्वा देव सवितर् ॥ऋग्वेदे १।२४।३-५॥
इति एतेन तृचेन।
तम् सविता उवाच वरुणाय वै राज्ञे नियिक्तः असि तम् एव उपधाव इति। सः वरुणम् राजानम् उपससार अतः उत्तराभिः एकत्रिंशता। ॥ऋग्वेदे १।२४।६-१५॥१।२५।१-२१॥
तम् वरुणः उवाच अग्निः वै देवानाम् मुखम् सुहृदयतमः। तम् नु स्तुहि अथ त्वा उत्स्रक्ष्यामः इति। सः अग्निम् तुष्टाव अतः उत्तराभिः द्वाविंशत्या। ॥ऋग्वेदे १।२६।१-१०॥१।२७।१-१२॥
तम् अग्निः उवाच विश्वान् नु देवान् स्तुहि अथ त्वा उत्स्रक्ष्यामः इति। सः विश्वान् देवान् तुष्टाव
नमः महद्भ्यः नमः अर्भुकेभ्यः ॥ऋग्वेदे १।२७।१३॥
इति एतया ऋचा।
तम् विश्वे देवाः ऊचुः इन्द्रः वै देवनाम् ओजिष्ठः बलिष्ठः सहिष्ठः सत्तमः पारयिष्णुतमः। तम् नु स्तुहि अथ त्वा उत्स्रक्ष्यामः इति। सः इन्द्रम् तुष्टाव
यत् चित् हि सत्य सोमपा ॥ऋग्वेदे १।२९।१-७॥
इति च एतेन सूक्तेन उत्तरस्य च पञ्चदशभिः। ॥ऋग्वेदे १।३०।१-१५॥
तस्मै इन्द्रः स्तूयमानः प्रीतः मनसा हिरण्यरथम् ददौ। तम् एतया प्रतीयाय
शश्वत् इन्द्रः इति। ॥ऋग्वेदे १।३०।१६॥
तम् इन्द्रः उवाच अश्विनौ नु स्तुहि अथ त्वा उत्स्रक्ष्यामः इति। सः अश्विनौ तुष्टाव अतः उत्तरेण तृचेन। ॥ऋग्वेदे १।३०।१७-१९॥
तम् अश्विनौ ऊचतुः उषसम् नु स्तुहि अथ त्वा उत्स्रक्ष्यामः इति। सः उषसम् तुष्टाव अतः उत्तरेण तृचेन। ॥ऋग्वेदे १।३०।२०-२२॥
तस्य ह स्म ऋचि ऋचि उक्तायाम् वि पाशः मुमुचे कनीयः ऐक्ष्वाकस्य उदरम् भवति। उत्तमस्याम् एव ऋचि उक्तायाम् वि पाशः मुमुचे अगदः ऐक्ष्वाकः आस॥७।१६॥
तम् ऋत्विजः ऊचुः त्वम् एव नः अस्य अह्नः संस्थाम् अधिगच्छ इति।
अथ ह एतम् शुनःशेपः अञ्जःसवम् ददर्श। तम् एताभिः चतसृभिः अभिसुषाव
यत् चित् हि त्वम् गृहे गृहे इति। ॥ऋग्वेदे १।२८।५-८॥
अथ एनम् द्रोणकलशम् अभ्यवनिनाय
उच्छिष्टम् चम्वोः भर
इति एतया ऋचा। ॥ऋग्वेदे १।२८।९॥
अथ ह अस्मिन् अन्वारब्धे पूर्वाभिः चतसृभिः सस्वाहाकाराभिः जुहवाम् चकार। ॥ऋग्वेदे १।२८।१-४॥
अथ एनम् अवभृथम् अभ्यवनिनाय
त्वम् नः अग्ने वरुणस्य विद्वान् ॥ऋग्वेदे ४।१।४-५॥
इति एताभ्याम्।
अथ एनम् अतः ऊर्ध्वम् अग्निम् आहवनीयम् उपस्थापयाम् चकार
शुनः चित् शेपम् निदितम् सहस्रात् इति। ॥ऋग्वेदे ५।२।७॥
अथ ह शुनःशेपः विश्वामित्रस्य अङ्कम् आससाद। सः ह उवाच अजीगर्तः सौयवसिः ऋषे पुनः मे पुत्रम् देहि इति।
न इति ह उवाच विश्वामित्रः देवाः वै इमम् मह्यम् अरासत इति।
सः ह देवरातः वैश्वामित्रः आस। तस्य एते कापिलेयबाभ्रवाः।
सः ह उवाच अजीगर्तः सौयवसिः
त्वम् वा इहि। विह्वयावहै इति।
सः ह उवाच अजीगर्तः सौयवसिः
आङ्गिरसः जन्मना असि आजीगर्तिः श्रुतः कविः।
ऋषे पैतामहात् तन्तोः मा अपगाः पुनर् एहि माम्॥ इति।
सः ह उवाच शुनःशेपः
अदर्शुः त्वा शासहस्तम् न यत् शूद्रेषु अलप्सत।
गवाम् त्रीणि शतानि त्वम् अवृणीथाः मत् अङ्गिरः॥ इति।
सः ह उवाच अजीगर्तः सौयवसिः
तत् वै मा तात तपति पापम् कर्म मया कृतम्।
तत् अहम् निह्नुवे तुभ्यम् प्रतियन्तु शता गवाम्॥ इति।
सः ह उवाच शुनःशेपः
यः सकृत् पापकम् कुर्यात् कुर्यात् एनत् ततः अपरम्।	[एनस्?]
न अपागाः शौद्रात् न्यायात् असंधेयम् त्वया कृतम्॥ इति।
असंधेयम् इति ह विश्वामित्रः उपपपाद। सः ह उवाच विश्वामित्रः
भीमः एव सौयवसिः शासेन विशिशासिषुः।
अस्थात् मा एतस्य पुत्रः भूः मम एव उपेहि पुत्रताम्॥ इति।
सः ह उवाच शुनःशेपः
सः वै यथा नः ज्ञपया राजपुत्र तथा वद।	[अज्ञपयः]
यथा एव आङ्गिरसः सन् उपेयाम् तव पुत्रताम्॥ इति।	[हिअतुस्: एव आङ्गिरसः]
सः ह उवाच विश्वामित्रः
ज्येष्ठः मे त्वम् पुत्राणाम् स्याः तव श्रेष्ठा प्रजा स्यात्।
उपेयाः दैवम् मे दायम् तेन वै त्वा उपमन्त्रये॥ इति।
सः ह उवाच शुनःशेपः
संज्ञानानेषु वै ब्रूयात् सौहार्द्याय मे श्रियै।	[संजानानेषु वै ब्रूयात् सः सौहार्द्याय मे श्रियै।]
यथा अहम् भरतऋषभ उपेयाम् तव पुत्रताम्॥ इति।
अथ ह विश्वामित्रः पुत्रान् आमन्त्रयाम् आस
मधुच्छन्दाः शृणोतन ऋषभः रेणुः अष्टकः।
ये के च भ्रातरः स्थ न अस्मै ज्येष्ठ्याय कल्पध्वम्॥ इति॥७।१७॥
तस्य ह विश्वामित्रस्य एकशतम् पुत्राः आसुः। पञ्चाशत् एव ज्यायांसः मधुच्छन्दसः पञ्चाशत् कनीयांसः। तत् ये ज्यायांसः न ते कुशलम् मेनिरे। तान् अनुव्याजहार अन्तान् वः प्रजा भक्षीष्ट इति। ते एते अन्ध्राः पुण्ड्राः शबराः पुलिन्दाः मूतिबाः इति। उदन्त्याः बहवः वैश्वामित्राः दस्यूनाम् भूयिष्ठाः।
सः ह उवाच मधुच्छन्दाः पञ्चाशता सार्धम्
यत् नः पिता संजानीते तस्मिन् तिष्ठामहे वयम्।
पुरः त्वा सर्वे कुर्महे त्वाम् अन्वञ्चः वयम् स्मसि॥ इति।
अथ ह विश्वामित्रः प्रतीतः पुत्रान् तुष्टाव
ते वै पुत्राः पशुमन्तः वीरवन्तः भविष्यथ।
ये मानम् मे अनुगृह्णन्तः वीरवन्तम् अकर्त मा॥	[२प इपृ]
पुरएत्रा वीरवन्तः देवरातेन गाथिनाः।
सर्वे राध्याः स्थ पुत्राः एष वः सद्विवाचनम्॥	[राधियाः]
एषः वः कुशिकाः वीरः देवरातः तम् अन्वित।
युष्मान् च दायम् मे उपेता विद्याम् याम् उ च विद्मसि॥	[युष्मान् च दायम् च उपेता]
ते सम्यञ्चः वैश्वामित्राः सर्वे साकम् सरातयः।
देवराताय तस्थिरे धृत्यै श्रेष्ठ्याय गाथिनाः॥
अधीयत देवरातः रिक्थयोः उभयोः ऋषिः।
जह्नूनाम् च आधिपत्ये दैवे वेदे च गाथिनाम्॥
तत् एतेत् परऋक्शतगाथम् शौनःशेपम् आख्यानम्। तत् होता राज्ञे अभिषिक्ताय आचष्टे। हिरण्यकशिपौ आसीनः आचष्टे। हिरण्यकशिपौ आसीनः प्रतिगृणाति। यशः वै हिरण्यम्। यशसा एव एनम् तत् समर्धयति।
ओम् इति ऋचः प्रतिगरः एवम् तथा इति गाथायाः। ओम् इति वै दैवम् तथा इति मानुषम्। दैवेन च एव एनम् तत् मानुषेण च पापात् एनसः प्रमुञ्चति।
तस्मात् यः राजा विजिती स्यात् अपि अयजमानः आख्यापयेत एव एतत् शौनःशेपम् आख्यानम्। न ह अस्मिन् अल्पम् चन एनः परिशिष्यते।
सहस्रम् आख्यात्रे दद्यात् शतम् प्रतिगरित्रे एते च एव आसने। श्वेतः च अश्वतरीरथः होतुः।
पुत्रकामाः ह अपि आख्यापयेरन् लभन्ते ह पुत्रान् लभन्ते ह पुत्रान्॥७।१८॥
